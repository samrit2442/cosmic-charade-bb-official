---
title: "Cosmic Literature"
title-block-banner: true
page-layout: full
---

::: {style="text-align: center; font-family: Kalpurush; font-size: 60px"}
**জীবনপুরের পাঁচালী**
:::

![](black-hole-bg.jpg){fig-align="center" width="515"}

::: {style="font-family: Kalpurush"}
আজ একবিংশ শতাব্দীতে এসে যখন মনের ভেতর একটাই শঙ্কা খেলে যায় যে আগামী পনেরো বছর পর আমাদের ছোট্ট গ্ৰামটা আমাদের চেনা হয়ে থাকবে তো নাকি আরো দশটা গ্ৰামের মতো নিজের জরাজীর্ণ অবস্থা কাটিয়ে সে হারিয়ে যাবে শৌখিনতার দুনিয়ায় কেবলমাত্র মফস্বল কিংবা শহর নামক ব্র্যান্ডের পোশাক পরিধান করার লোভে, তখন দেহের মনমন্দিরে এক বিশৃঙ্খলা আশ্রয় নেয় যা নিজেকে একটা বিষয় সম্পর্কে জানান দেয় যে আমি আবার গ্ৰামের তথা প্রকৃতির প্রেমে পড়েছি। এই প্রেমের টান অনেকটা ব্ল্যাকহোলের মতো একবার যে এর সীমানা অতিক্রম করবে সে আর কোনোদিনই বেরিয়ে আসতে পারবে না। সেখানে খাটে না স্থান-কালের কোনো নিয়ম। ভোরবেলার মুক্ত বাতাসে সবুজের সমাধির ওপর পড়া সূর্যের প্রথম আলো মনের গভীরে এমন এক নান্দনিক চেতনার জাগরণ ঘটায় যা মনের এনট্রপি কখন বাড়িয়ে তোলে সেটা বুঝে ওঠার আগেই চোখের সামনে প্রকৃতি ধরা দেয় এক অন্য রূপে। মনে হয় আকাশগঙ্গা তার দেহের সবচেয়ে সুন্দর অলঙ্কার দিয়ে যেন প্রকৃতিকে সাজিয়ে তুলেছে। অথচ এই রূপ চোখে দেখা যায় না। নিরাকার কিন্তু অবিচল। তবুও ইচ্ছে হয় বার‌ বার এর প্রেমে পড়তে। এই প্রেম নির্বাক প্রেম। এর মায়াজাল এতটাই শক্ত যে একে ভেদ করা অসম্ভব। প্রেমের জাহাজে ভর করেই প্রকৃতির বুকেই খুঁজে বেড়াই মহাবিশ্বের আদি অনন্ত রূপ। ব্ল্যাকহোল, নেবুলা, সুপারনোভার দেশ পেরিয়ে বিশ্বব্রহ্মান্ডের শেষ সীমানা খুঁজতে খুঁজতে যখন কিছুটা ক্লান্ত হয়েই চেতন মননে ফিরে আসি তখন নিজেকে খুঁজে পাই কোনো এক অচেনা গাঁয়ের জনমানবহীন খোলা মাঠের প্রান্তরে। তার শেষ কোথায় তা কেউ বলতে পারে না। কেবল দুপায়ে ভর করে চলতে থাকি কোনো অজানা অনন্তের দিকে। আর জীবনপুরের পাঁচালীটা অসমাপ্ত হয়ে পড়ে থাকে।
:::

![](liter-1.jpg){fig-align="center" width="420"}

![](liter-2.jpg){fig-align="center" width="418"}
